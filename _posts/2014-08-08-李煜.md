---
layout: post
title: 李煜诗词 
category: 杂记 
tags: 杂记
---



#### 九月十日偶书

晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。

背世返能厌俗态，偶缘犹未忘多情。自从双鬓斑斑白，不学安仁却自惊。

* 杳(yao3) - 远
* 飕飗(sou1 liu2) - 风声
* 安仁 - 人名

> 秋天的傍晚，天气阴沉地下着雨，酒忽然醒了，感慨万千心绪难平。凋落的花不再美丽，秋叶在风中像鼓声一般。背弃世俗反能厌弃俗世，但是依然没忘记自己的心。顺其自然地变老，不学安仁那样太过在意。


#### 秋　莺

**残**莺何事不知秋，**横**过幽林尚独游。老舌百般倾耳听，深黄一点入**烟流**。

栖迟背世同悲鲁，浏亮如笙碎在缑。莫更留连好归去，露华凄冷蓼花愁。

* 缑(gou1)
* 蓼(liao3)

> 第3句实在翻译不出来


#### 病起题山舍壁

山舍初成病乍轻，杖藜巾褐称闲情。炉开小火深回暖，沟引新流几曲声。

暂约彭涓安朽质，终期宗远问无生。谁能役役尘中累，贪合鱼龙构强名。

<pre>
shān shè chū chéng bìng zhà qīng ， zhàng lí jīn hè chēng xián qíng 。
lú kāi xiǎo huǒ shēn huí nuǎn ， gōu yǐn xīn liú jī qū shēng 。
zàn yuē péng juān ān xiǔ zhì ， zhōng qī zōng yuǎn wèn wú shēng 。
shuí néng yì yì chén zhōng léi ， tān hé yú lóng gòu qiáng míng 。
<pre>

#### 送邓王二十弟从益牧宣城

且维轻舸更迟迟，别酒重倾惜解携。浩浪侵愁光荡漾，乱山凝恨色高低。
君驰桧楫情何极，我凭阑干日向西。咫尺烟江几多地，不须怀抱重凄凄。


渡中江望石城泣下


江南江北旧家乡，三十年来梦一场。吴苑宫闱今冷落，广陵台殿已荒凉。
云笼远岫愁千片，雨打归舟泪万行。兄弟四人三百口，不堪闲坐细思量。


挽辞二首

其一

珠碎眼前珍，花凋世外春。未销心里恨，又失掌中身。
玉笥犹残药，香奁已染尘。前哀将后感，无泪可沾巾。

其二

艳质同芳树，浮危道略同。正悲春落实，又苦雨伤丛。
秾丽今何在，飘零事已空。沉沉无问处，千载谢东风。


悼　诗

永念难消释，孤怀痛自嗟。雨深秋寂莫，愁引病增加。
咽绝风前思，昏濛眼上花。空王应念我，穷子正迷家。


感怀二首

其一

又见桐花发旧枝，一楼烟雨暮凄凄。凭阑惆怅人谁会，不觉潸然泪眼低。

其二

层城无复见娇姿，佳节缠哀不自持。空有当年旧烟月，芙蓉城上哭蛾眉。


梅　花

殷勤移植地，曲槛小栏边。共约重芳日，还忧不盛妍。
阻风开步障，乘月溉寒泉。谁料花前后，蛾眉却不全。
失却烟花主，东君自不知。清香更何用，犹发去年枝。


书灵筵手巾

浮生共憔悴，壮岁失婵娟。汗手遗香渍，痕眉染黛烟。



书琵琶背

侁自肩如削，难胜数缕绦。天香留凤尾，余暖在檀槽。



病中感怀

憔悴年来甚，萧条益自伤。风威侵病骨，雨气咽愁肠。
夜鼎唯煎药，朝髭半染霜。前缘竟何似，谁与问空王。



病中书事

病身坚固道情深，宴坐清香思自任。月照静居唯捣药，门扃幽院只来禽。
庸医懒听词何取，小婢将行力未禁。赖问空门知气味，不然烦恼万涂侵。



题金楼子后

　　梁元帝谓：王仲宣昔在荆州，著书数十篇。荆州坏，尽焚其书，今在
者一篇，知名之士咸重之，见虎一毛，不知其斑。后西魏破江陵，帝亦尽
焚其书，曰：文武之道，尽今夜矣。何荆州坏焚书二语，先后一辙也。诗
以慨之。

牙签万轴裹红绡，王粲书同付火烧。不于祖龙留面目，遗篇那得到今朝。



残　句

迢迢牵牛星，杳在河之阳。粲粲黄姑女，耿耿遥相望。

　　──见《癸辛杂识》


莺狂应有恨，蝶舞已无多。

　　──题《落花》。
　　《老学庵笔记》注云：作此未久，亡国。


揖让月在手，动摇风满怀。

　　──题《咏扇》。

　　《石林燕語》注云：宋太祖尝因曲宴，使煜诵其得
意诗，举此，太祖曰：“好一个翰林学士！”


病态如衰弱，厌厌向五年。

　　──此句以下见《瀛奎律髓注》


衰颜一病难牵复，晓殿君临颇自羞。

冷笑秦皇经远略，静怜姬满苦时巡。

鬓从今日添新白，菊是去年依旧黄。

　　──此句以下见《翰府名谈》


万古到头归一死，醉乡葬地有高原。

　　──有注云：煜岁暮乘醉书此于牖，醒而见之，大
悔，不久谢世。
　 

人生不满百，刚作千年画。

　　──见《野客丛谈》


日映仙云薄，秋高天碧深。

　　──见《海录碎事》


乌照始潜辉，龙烛便争秉。

　　──此句以下见《孔帖》
　

凝珠满露枝。

游飏日已西，肃穆寒初至。

九重开扇鹄，四牖炳灯鱼。

忌觞无算酌。

倾碗更为寿，深卮递酬宾。


以上见《全唐诗》卷八

　 
浣溪沙

红日已高三丈透，金炉次第添香兽，红锦地衣随步皱。

佳人舞点金钗溜，酒恶时拈花蕊嗅，别殿遥闻箫鼓奏。



浣溪纱

转烛飘蓬一梦归，欲寻陈迹怅人非，天教心愿与身违。

待月池台空逝水，荫花楼阁谩斜晖，登临不惜更沾衣。



玉楼春

晚妆初了明肌雪，春殿嫔娥鱼贯列。凤箫吹断水云闲，重按霓裳歌遍彻。

临风谁更飘香屑，醉拍阑干情味切。归时休放烛花红，待踏马蹄清夜月。

　　【注】此词又传为曹勋作，见《松隐文集》。又《南唐二主词》原注
云：“传自曹功显节度家。”又云：“墨迹旧在京师梁门外李王寺。”疑
曹勋尝书此词，后人遂以为勋作也。王国维辑本录入《南唐二主词》。
　　《全唐诗·附词》作“木兰花”，注：“一名‘玉楼春’，一名‘春
晓曲’，一名‘惜芳容’。”



更漏子

金雀钗，红粉面，花里暂时相见。知我意，感君怜，此情须问天。

香作穗，蜡成泪，还似两人心意。珊枕腻，锦衾寒，觉来更漏残。

　　【注】此词一作温庭筠词，见《花间集》。《尊前集》归入李王。后
人遂据以辑入《南唐二主词》中，作李煜词。



更漏子

柳丝长，春雨细，花外漏声迢递。惊塞雁，起城乌，画屏金鹧鸪。

香雾薄，透重幕，惆怅谢家池阁。红烛背，绣帏垂，梦长君不知。

　　【注】一作温庭筠词。



菩萨蛮·之一

花明月暗笼轻雾，今宵好向郎边去。剗袜步香阶，手提金缕鞋。

画堂南畔见，一向偎人颤。奴为出来难，教郎恣意怜。

　　【注】《尊前集》作“子夜啼”。《词综》作“子夜”。《本事词》
作“子夜歌”。　《词统》调下有题：“幽欢”。《花草粹编》调下有题
“与周后妹”。《词的》调下有题“闺思”。



菩萨蛮·之二

蓬莱院闭天台女，画堂昼寝人无语。抛枕翠云光，绣衣闻异香。

潜来珠锁动，惊觉银屏梦。脸慢笑盈盈，相看无限情。



菩萨蛮·之三

宫　词

铜簧韵脆锵寒竹，新声慢奏移纤玉。眼色暗相钩，秋波横欲流。

雨云深绣户，来便谐衷素。宴罢又成空，魂迷春梦中。



喜迁莺

晓月坠，宿云微，无语枕边倚。梦回芳草思依依，天远雁声稀。

啼莺散,余花乱，寂寞画堂深院。片红休扫尽从伊,留待舞人归。



长相思·之一

云一緺，玉一梭，澹澹衫儿薄薄罗，轻颦双黛螺。

秋风多，雨相和，帘外芭蕉三两窠，夜长人奈何！

　　【注】此词又传为孙霄作，见曾慥辑《乐府雅词》。又传为刘过作，
见沈愚本《龙洲集》。依王国维辑本《南唐二主词》录入。



长相思·之二

一重山，两重山，山远天高烟水寒，相思枫叶丹。

鞠花开，鞠花残，塞雁高飞人未还，一帘风月闲。

　　【注】此词又传为邓肃作，见王鹏运刻《宋元三十一家词》本《栟榈
词》及陈钟秀校《草堂诗馀》。　宋泽元校本、类编、汲古阁本《草堂诗
馀》均题作李后主作。王国维辑本《南唐二主词》列为补遗。



一斛珠

咏美人口

　　晚妆初过，沉檀轻注些儿个。向人微露丁香颗，一曲清歌，
暂引樱桃破。

　　罗袖裛残殷色可，杯深旋被香醪涴。绣床斜凭娇无那，烂嚼
红茸，笑向檀郎唾。



子夜歌

人生愁恨何能免？销魂独我情何限！故国梦重归，觉来双泪垂。

高楼谁与上？长记秋晴望。往事已成空，还如一梦中。

　　【注】 吕远本《南唐二主词》 中题作“菩萨蛮”。《尊前集》题作
“子夜”。词苑英华本《尊前集》注：“即《菩萨蛮》。”
　　词牌“子夜歌”，一名“菩萨蛮”。



子夜歌

寻春须是先春早，看花莫待花枝老。缥色玉柔擎，醅浮盏面清。

何妨频笑粲，禁苑春归晚。同醉与闲平，诗随羯鼓成。

　　【注】《历代诗馀》作“菩萨蛮”。



后庭花破子

玉树后庭前，瑶草妆镜前。去年花不老，今年月又圆。莫教偏，
和月和花，天教长少年。

　　【注】此词又传为元好问所作，见于明弘治高丽刊本《遗山乐府》。
《花草粹编》收此词，未标作者姓名，四印斋本《阳春集》补遗后附注：
“《词辨》上卷引陈氏《乐书》云：‘《后庭花破子》，李后主、冯延巳
已相率为之。’此词李作冯作，惜未载明。各本选录李词，亦无此阕。”
《词谱》亦云：《后庭花破子》调创自金元，与《乐书》所谓“李后主、
冯延巳已相率为之”之语又不相符。王国维辑本《南唐二主词》列在补遗
中，兹依王辑本收入。



渔父·之一

题供奉卫贤春江钓叟图

浪花有意千重雪，桃李无言一队春。一壶酒，一竿纶，世上如侬有几人？



渔父·之二

一棹春风一叶舟，一纶茧缕一轻钩。花满渚，酒满瓯，万顷波中得自由。



蝶恋花

暮　春

　　遥夜亭皋闲信步，乍过清明，早觉伤春暮。数点雨声风约住，朦胧澹
月云来去。

　　桃李依依春黯度，谁在秋千笑里低低语？一片芳心千万绪，人间没个
安排处。

　　【注】人间没个安排处：“间”，另作“闲”。当为间。概作“闲”
者，缘于古本繁体“閒”字，而“閒”同“闲”又同“间”。
　　【注】此词又传为李冠(世英)作，见杨绘《时贤本事曲子集》。又传
为欧阳修作，见《欧阳文忠公爱体乐府》。而《尊前集》、《花草粹编》
《全唐诗》、《历代诗馀》均作李后主作。当从之。



柳　枝

赐宫人庆奴

风情渐老见春羞，到处芳魂感旧游；多谢长条似相识，强垂烟穗拂人头。



清平乐

忆　别

别来春半，触目柔肠断。砌下落梅如雪乱，拂了一身还满。

　　雁来音信无凭，路遥归梦难成。离恨恰如春草，更行更远还生。



开元乐 

心事数茎白发，生涯一片青山。空山有雪相待，野路无人自还。


　　【注】依邵长光辑录《南唐二主词》稿本。　此词又传为顾况作，见
《万首唐人绝句》卷二十六。
　　【注】苏轼《东坡全集·跋李后主“开元乐”词》云：“李主好书神
仙腾遁之词，岂非遭罹多故，欲脱世网而不得者耶？”
　　此词诸本《南唐二主词》及总集皆未收录，惟邵长光辑录《南唐二主
词》稿本，据东坡题跋录之，兹依邵辑本收入。



阮郎归

呈郑王十二弟

东风吹水日衔山，春来长是闲。落花狼籍酒阑珊，笙歌醉梦间。

佩声悄，晚妆残，凭谁整翠鬟？留连光景惜朱颜，黄昏独倚阑。

　　【注】调名下吴讷《百家词》旧抄本、吕远本、侯文灿本、萧江声抄
本《南唐二主词》均注：“呈郑王十二弟”。篇末注：“后有隶书‘东宫
书府’印。” 
　　【注】此词又传为冯延巳作，见《阳春集》。　又传为欧阳修作，见
《欧阳文忠公近体乐府》。侯文灿本《阳春集》在此词篇末注：“《兰畹
集》误作晏同叔(晏殊)，舛乱殊甚。”前人云此词有“吴郑王十二弟”，
又有“东宫书府”印，则当为李煜之作无疑。



采桑子·之一

春　思

亭前春逐红英尽，舞态徘徊。细雨霏微，不放双眉时暂开。

绿窗冷静芳音断，香印成灰。可奈情怀，欲睡朦胧入梦来。



采桑子·之二

秋　怨

辘轳金井梧桐晚，几树惊秋。昼雨新愁。百尺虾须在玉钩。

琼窗春断双蛾皴，回首边头，欲寄鳞游，九曲寒波不溯流。

　　【注】宋泽元校本《草堂诗馀》、玄览斋本《花间集》，作“丑奴儿
令”，《类编草堂诗馀》注：“一名‘罗敷令’”。《花草粹编》调下有
题“秋怨”。《全五代诗》题作“罗敷艳歌”。
　　此词一作牛希济作，见《词林万选》卷四。《古今词统》注云：“一
刻晏小山。”然今传本晏几道《小山词》未载此词。侯文灿本《南唐二主
词》将此词与《虞美人》并列，注其后云：“以上二词墨迹在王季宫判院
家。”则此词既有后主墨迹，当为李煜所作无疑。



捣练子令·之一

秋　闺

深院静，小庭空，断续寒砧断续风。无奈夜长人不寐，数声和月到帘栊。



捣练子令·之二

闺　情

云鬓乱，晚妆残，带恨眉儿远岫攒。斜托香腮春笋嫩，为谁和泪倚阑干？

　　【注】此词见杨慎《词林万选》。王国维辑本《南唐二主词》列于补
遗中。《花草粹编》载此词，不著撰人姓名。



三台令

不寐倦长更，披衣出户行。月寒秋竹冷，风切夜窗声。

　　【注】此词沈雄《古今词话》引《教坊记》作后主词。又传为唐无名
氏所作，见郭茂倩《乐府诗集》，题作《上皇三台》。又传为韦应物作，
见明嘉靖本《万首唐人绝句》卷七及《全唐诗》卷二十六；而韦集（汲古
阁本《韦苏州集》《四部丛刊》本《韦江洲集》）均不收此词。或以《乐
府诗集》此首前为韦应物《三台》两首，洪迈《万首唐人绝句》及《全唐
诗》遂误以此首亦韦所作，一并收入乎？王国维辑本《南唐二主词》列入
补遗，兹依王辑本收入。



谢新恩·之一

（残句） 

金窗力困起还庸。…… ……



谢新恩·之二

　　秦楼不见吹箫女，空余上苑风光。粉英金蕊自低昂。东风恼我，才发
一襟香。

　　琼窗梦醒留残日，当年得恨何长！碧阑干外映垂杨。暂时相见，如梦
懒思量。

　　【注】王国维辑本《南唐二主词》校勘记：此首实系《临江仙》调。



谢新恩·之三

樱花落尽阶前月，象床愁倚薰笼。远似去年今日，恨还同。

双鬟不整云憔悴，泪沾红抹胸。何处相思苦？纱窗醉梦中。

　　【注】刘继增《南唐二主词笺》注云：此阕字句脱误，无别本可校。



谢新恩·之四

　　庭空客散人归后，画堂半掩珠帘。林风淅淅夜厌厌。小楼新月，回首
自纤纤。

　　春光镇在人空老，新愁往恨何穷？金窗力困起还慵。一声羌笛，惊起
醉怡容。

　　【注】原本下句为：

(上缺)春光镇在人空老，新愁往恨何穷。(下缺)一声羌笛，惊起醉怡容。

　　【注】王国维辑本《南唐二主词》校勘记：此亦《临江仙》调。此首
“春光”以下应作另一首。



谢新恩·之五

樱桃落尽春将困，秋千架下归时。漏暗斜月迟迟，在花枝。

□□□□□□□，□□□□□。彻晓纱窗下，待来君不知。



谢新恩·之六

　冉冉秋光留不住，满阶红叶暮。又是过重阳，台榭登临处，茱萸香坠。

　紫鞠气，飘庭户，晚烟笼细雨。嗈嗈新雁咽寒声，愁恨年年长相似。

　　【注】刘继增《南唐二主词笺》注云：此阕既不分段，亦不类本调，
而他调亦无有似此填者。以上六词，原注谓出孟郡王家墨迹，疑当时纸幅
断烂，录者谨依，错简如此。



临江仙

　　樱桃落尽春归去，蝶翻轻粉双飞。子规啼月小楼西，玉钩罗幕，惆怅
暮烟垂。

　　别巷寂寥人散后，望残烟草低迷。炉香闲袅凤凰儿。空持罗带，回首
恨依依。



破阵子

　　四十年来家国，三千里地山河。凤阁龙楼连霄汉，玉树琼枝作烟萝。
几曾识干戈。

　　一旦归为臣虏，沉腰潘鬓消磨。最是仓皇辞庙日，教坊犹奏离别歌。
垂泪对宫娥。



虞美人·之一

春　怨

春花秋月何时了，往事知多少。小楼昨夜又东风，故国不堪回首月明中。

雕栏玉砌应犹在，只是朱颜改。问君能有几多愁，恰似一江春水向东流。

　　【注】陆游《避暑漫钞》：李煜归朝后，郁郁不乐，见于词语。在赐
第，七夕命故妓作乐，闻于外。又传“小楼昨夜又东风”。并坐之，遂被
祸。



虞美人·之二

风回小院庭芜绿，柳眼春相续。凭阑半日独无言，依旧竹声新月似当年。

笙歌未散尊前在，池面冰初解。烛明香暗画楼深，满鬓清霜残雪思难任。

　　【注】吴讷《百家词》之旧抄本《南唐二主词》、词苑英华本《尊前
集》作“虞美人影”。宋泽元校本《草堂诗馀》、《啸馀谱》、《古今诗
馀醉》调下有题“感旧”。



望江梅·之一

闲梦远，南国正芳春。船上管弦江面渌，满城飞絮滚轻尘，忙杀看花人！



望江梅·之二

闲梦远，南国正清秋。千里江山寒色远，芦花深处泊孤舟。笛在月明楼。

　　【注】以上二首《望江梅》，王国维辑本《南唐二主词》并为一首，
分为上下两阕。其韵脚不合，且此调宋以前并无双调。兹依管效先《南唐
二主全集》分为两首。
　　第二首，又传为晏殊作。见《全宋词》。



望江南·其一

多少恨，昨夜梦魂中。还似旧时游上苑，车如流水马如龙；花月正春风！



望江南·之二

多少泪，断脸复横颐。心事莫将和泪说，凤笙休向泪时吹；肠断更无疑！



相见欢·之一

无言独上西楼，月如钩。寂寞梧桐深院锁清秋。

剪不断,理还乱,是离愁。别是一般滋味在心头。



相见欢·之二

林花谢了春红，太匆匆，无奈朝来寒雨晚来风。

胭脂泪,相留醉,几时重。自是人生长恨水长东。



乌夜啼

昨夜风兼雨，帘帏飒飒秋声。烛残漏断频倚枕。起坐不能平。

世事漫随流水,算来一梦浮生。醉乡路稳宜频到,此外不堪行。



浪淘沙·之一

在汴京念秣陵作

往事只堪哀，对景难排。秋风庭院藓侵阶。一任珠帘闲不卷，终日谁来？

金剑已沉埋，壮气蒿莱。晚凉天净月华开。想得玉楼瑶殿影，空照秦淮！

　　【注】］《草堂诗馀续集》调下有题“感念”。《古今词统》调下有
题“在汴京念秣陵作”。侯文灿本《南唐二主词》在词后注：“传自池州
夏氏”六字。



浪淘沙·之二

春暮怀旧

帘外雨潺潺，春意阑珊。罗衾不耐五更寒。梦里不知身是客，一晌贪欢。

独自莫凭栏，无限江山，别时容易见时难。流水落花春去也，天上人间。

　　【注】吕远本《南唐二主词》作“浪淘沙令”。其他各本《南唐二主
词》作“浪淘沙”。《草堂诗馀》、《词的》、《古今诗馀醉》调下有题
“怀旧”。《啸馀谱》调下有题“春暮怀旧”。



青玉案·山林集雪

　　梵宫百尺同云护，渐白满苍苔路。破腊梅花李蚤露。银涛无际，玉山
万里，寒罩江南树。

　　鸦啼影乱天将暮，海月纤痕映烟雾。修竹低垂孤鹤舞。杨花风弄，鹅
毛天剪，总是诗人误。

　　【注】依明潘游龙《古今诗馀醉》录入。
　　考证：此词未见诸集收录，惟潘游龙《古今诗馀醉》题作李后主作。
兹依其说而收入。



南歌子

云鬓裁新绿，霞衣曳晓红。待歌凝立翠筵中，一朵彩云何事下巫峰。

趁拍鸾飞镜，回身燕扬空。莫翻红袖过帘栊，怕被杨花勾引嫁东风。

　　【注】依世界文库本《南唐二主词》录入
　　考证：此词世界文库本《南唐二主词》引云南杨氏刻《三李词》，作
李后主，兹依其说收入。此词又传为苏轼作，见汲古阁六十名家词本《东
坡词》。



浣溪沙 

菡萏香销翠叶残，西风愁起绿波间。还与韶光共憔悴，不堪看。 

细雨梦回鸡塞远，小楼吹彻玉笙寒。多少泪珠无限恨，倚阑干。

　　【注】此首为李璟词。见王国维辑本《南唐二主词》。宋陈振孙《直
斋书录解题》云：“《南唐二主词》一卷，中主李璟、后主李煜撰。卷首
四阕：《应天长》、《望远行》各一，《浣溪沙》二，中主所作。重光尝
书之，墨迹在盱江晁氏。题云：‘先皇御制歌词’。余尝见之，于麦光纸
上作拨镫书，有晁迂观题字。今不知何在矣。馀词皆重光作。”依此，此
词当为李璟作，诸家亦从之。独李廷机《新刻硃批注释草堂诗馀评林》列
作李煜，不确。



残　句 

别易会难无可奈，……

（据吴曾《能改斋漫录》引收入）
　 




